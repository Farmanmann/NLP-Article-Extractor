او ادعا می کند که زمانی به عنوان پیلوت طیاره های نظامی در حکومت مجاهدین وظیفه داشته و پس از سقوط حکومت در آن زمان، او به ایران رفته و در آنجا معتاد به مواد مخدر شده است و از خانوده اش خبری ندارد.
او به صدای امریکا گفت   زمان استاد برهان الدین ربانی، رییس جمهور پیشین افغانستان، خلبانی می کردم و نیروها وسلاح انتقال می دادم اما بعد از سقوط دولت ربانی به ایران رفتم و در زندان ایران به مواد مخدر پناه بردم.
به نظرم مواد مخدر، خودکشی بود داخل زندان، حبس سنگین داشتم و خانواده از من خبری نداشت و نه هم ملاقاتی داشتم.
همه این ها برایم سنگین تمام شد و همانجا بود که اول به میتادون روی آوردم و بعد از میتادون به شیشه  او که بیش از ۱۰ ماه است در مرکز چهار هزار بستر تداوی معتادان ولایت هرات تحت درمان قرار دارد، آرزو دارد خانواده اش را پیدا کند.
سید آصف در ادامه گفت   بعد از اینکه از زندان آزاد شدم، موادمخدر دامنگیر زندگی ام شده بود و مثل یک گرداب من را به دور خود می چرخاند.
او در طی هشت سال دو بار استعمال مواد مخدر را ترک کرده اما دوباره به آن رو آورده و حال امیدوار است با پیدا کردن خانواده و حمایت آنان بتواند به جامعه و زندگی سالم برگردد.