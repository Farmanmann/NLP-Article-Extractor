حامد کرزی، رییس جمهور پیشین افغانستان، از برگزاری کنفرانس دو روزهٔ "آموزش دختران در جوامع اسلامی" به میزبانی پاکستان استقبال کرده و از حکومت طالبان خواسته است که شهروندان این کشور را به دلیل ممنوعیت آموزش دختران، مجبور به ترک وطن شان نکند.

کرزی روز دوشنبه ۱۳ جنوری (۲۴ جدی) با فرستادن اعلامیه‌ای به رسانه‌ها، آموزش دختران را، یک حق مسلم و "تردیدناپذیر" عنوان کرده و گفته است که ممنوعیت دختران افغان از آموزش و تحصیل "خلاف منافع ملی و توجیه‌ناپذیر" است.

طالبان پس از حاکمیت مجدد بر افغانستان در اگست ۲۰۲۱ محدودیت‌های زیادی را بر زنان و دختران در افغانستان وضع کرده اند. این گروه در سپتمبر ۲۰۲۱، آموزش دختران را در مکاتب متوسطه و لیسه منع و سپس در دسمبر ۲۰۲۲ زنان را از آموزش در دانشگاه‌ها و کار در سازمان‌های غیرحکومتی محروم کرد.

کرزی اضافه کرده است که با توجه به نقش "سازنده و حیاتی زنان و دختران در ترقی افغانستان، استحکام جامعه و تقویت خانواده‌ها"، بار دیگر از حکومت طالبان می‌خواهد که هرچه زودتر دروازۀ مکاتب و دانشگاه‌ها را به روی دختران باز کند.

او افزوده است: "با فراهم شدن زمینه تعلیم و تحصیل برای تمام جوانان، امیدواری برای زندگی آبرومندانه در کشور احیا گردیده و مردم از این خاطر به ترک کشور مجبور نگردند و افغانستان با تکیه بر استعداد و دانش فرزندان خود، راه ترقی و پیشرفت را پیموده و به خودکفایی نزدیک شود."

حامد کرزی در حالی از اعلامیه‌ای پایانی کنفرانس اسلامی در پاکستان استقبال کرده که در این نشست دو روزه -۱۱ و ۱۲ جنوری - در مورد چالش‌ها و فرصت‌های تحصیلی دختران در کشورها و جوامع اسلامی بحث شد.

این کنفرانس که کم از کم ۱۵۰ نماینده از ۴۴ کشور و سازمان بین‌المللی به شمول مفتی‌ها، عالمان دینی و امامان شناخته شده در آن اشتراک کرده بودند، با تاکید بر اهمیت و فرضیت آموزش دختران پایان یافت.

در اعلامیهٔ پایانی این کنفرانس آمده است: "تاکید می‌شود که آموزش دختران نه تنها یک وجیبهٔ دینی بلکه یک نیاز مبرم اجتماعی است. این یک حق بنیادی است که توسط قوانین الهی حفظ شده، توسط آموزش‌های اسلامی مکلف ساخته شده، توسط منشورهای بین‌المللی تقویت شده و در قوانین اساسی ملی به خوبی مسجل شده است."

در اعلامیهٔ پایانی این کنفرانس که روز یکشنبه ۱۲ جنوری (۲۳ جدی) صادر شد، آمده است که شرکت کنندگان ضمن تاکید بر توانمندسازی زنان از طریق آموزش در همه سطوح و همسو با آموزه‌های اسلام، مخالفت خود را با هرگونه نقض حقوق، نادیده گرفتن نقش و تنزیل جایگاه زنان ابراز داشتند.

هرچند در این اعلامیه از کشور مشخصی نام برده نشده است، متن آن بیشتر تصویر وضعیت زنان در افغانستان را مجسم می‌کند که بر اساس مقررات سختگیرانهٔ طالبان از آموزش به سویهٔ بالاتر از صنف ششم، کار در ادارات دولتی و غیر دولتی و سایر فعالیت‌ها چون رفتن به پارک‌های تفریحی، کلب‌های ورزشی، حمام‌های عمومی، آرایشگاه‌ها و سیر و سفر بدون محرم شرعی محروم شده اند.

ملاله یوسفزی، برندهٔ جایزهٔ نوبل صلح، از رهبران کشورهای اسلامی خواست تا حکومت طالبان را "مشروعیت" نبخشند و در برابر رویکرد آن گروه نسبت به حقوق زنان، "رهبری واقعی" خود را به نمایش بگذارند.

یوسفزی به اشتراک‌کنندگان این کنفرانس گفت: "به عنوان رهبران مسلمان، اکنون زمان آن است که صدای خود را بلند کنید، از قدرت خود استفاده کنید. شما می‌توانید رهبری واقعی را نشان دهید. شما می‌توانید اسلام واقعی را نشان دهید."

یوسفزی افزود: "به عبارت ساده بگویم، طالبان زنان را به مثابهٔ انسان نمی‌بینند. آنها جنایات خود را در توجیه فرهنگی و دینی پنهان می‌کنند."

همچنان روزا اوتنبایووا، نماینده ویژه سرمنشی عمومی ملل متحد برای افغانستان (یوناما) در این نشست سخنرانی کرد و از رهبران کشورهای اسلامی خواست تا از دختران افغان حمایت کنند. او گفت: "من واقعاً از تمام این وزرا که از سراسر جهان آمده‌اند، می‌خواهم که بورس‌های تحصیلی را فراهم کنند،‌ آموزش آنلاین فراهم کنند و انواع مختلف آموزش‌ها را برای آنها فراهم کنند. این وظیفه امروز است."

در حال حاضر افغانستان یگانه کشور در جهان است که در آن دختران از رفتن به مکاتب متوسطه، لیسه و دانشگاه محروم اند. با وجود تاکید جدی جامعهٔ بین‌المللی برای از سرگیری آموزش دختران در افغانستان، این سومین سال است که طالبان به این محدودیت ادامه داده‌ اند.

گروه