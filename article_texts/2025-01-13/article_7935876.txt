پاکستان روز دوشنبه ۱۳ جنوری (۲۴ جدی) گزارش داد که نیروهای امنیتی آن کشور به یک "محل تروریست‌ها" در ایالت بلوچستان واقع در جنوب‌غرب آن کشور یورش بردند و ۲۷ شورشی را در جریان آنچه که "عملیات استخباراتی" توصیف شد، کشتند. اردوی پاکستان با نشر اعلامیه‌ای گفته است که "چندین مخفیگاه از جمله مخفیگاه‌های سلاح، مهمات و مواد منفجره نیز در جریان این عملیات در ولسوالی مرکزی کچی در این ایالت بزرگ، اما کم‌جمعیت منهدم شد." در این اعلامیه‌ آمده است که ادارات مجری قانون، شورشیان کشته شده را به دلیل سازماندهی "فعالیت‌های تروریستی" علیه پرسونل امنیتی و غیرنظامیان آماج حملات قرار دادند. به گفتهٔ نظامیان پاکستان،‌ اردوی آزادی‌بخش بلوچ، یک گروه جدایی طلب، و متحدانش در این ساحه فعالیت دارند. نظامیان پاکستانی در مورد هویت افراد کشته شده جزییات ارایه نکردند. اما گروه‌های جدایی‌طلب بلوچ و تحریک طالبان پاکستان حضور گسترده در ایالت بلوچستان دارند. صدای امریکا نتوانست بلافاصله نتوانست ادعاهای رسمی را از منابع مستقل تایید کند و شورشیان بلوچ نیز در مورد تبصره نکرده‌اند. کارشناسان منطقه‌ای اردوی آزادی‌بخش بلوچ را بزرگترین و کشنده‌ترین گروه جدایی‌طلب فعال در بلوچستان غنی از منابع طبیعی می‌دانند، ایالتی که با افغانستان و ایران هم‌مرز است. علاوه بر حکومت پاکستان، ایالات متحده نیز اردی آزادی‌بخش بلوچ را به عنوان یک سازمان تروریستی جهانی معرفی شده است. این گروه مسوولیت تقریباً تمام حملات محلی را در ماه‌های اخیر بر عهده گرفته است و صدها نفر، به‌ ویژه نیروهای امنیتی، را کشته و زخمی کرده است. هفته گذشته ده‌ها جنگجوی مربوط به اردوی آزادی‌بخش بلوچ به شهر زهری در ولسوالی خوزدر ایالت بلوچستان حمله کردند. به گفته این گروه شورشی و مقامات پاکستانی، آنها برای مدت کوتاهی کنترول تاسیسات حکومتی از جمله یک پایگاه امنیتی را به دست گرفتند و قبل از آتش زدن چندین ساختمان و فرار از منطقه، یک بانک را سرقت کردند. حمله جسورانه شورشیان در روز، انتقادهایی را در رابطه با ادعایی تاخیر در پاسخ نیروهای امنیتی پاکستان به حملات اردوی آزادی‌بخش بلوچ برانگیخته است. دان،‌ روزنامه انگلیسی زبان چاپ پاکستان،‌ در سرمقالهٔ خود نوشته است: "کسانی که مسوول هستند، باید توضیح بدهند که تروریست‌ها چگونه قارد شدند برای هشت ساعت منطقه را زیر کنترول خود بیاورند." خشونت‌ها در پاکستان به دو گروه - تحریک طالبان پاکستان و اردوی آزادی‌بخش بلوچ - نسبت داده می‌شود. این دو گروه که از سوی ملل متحد و ایالات متحده به عنوان گروه‌های تروریستی بین‌المللی شناخته شده‌اند، به طور معمول مسوولیت حملات علیه نیروهای امنیتی و دیگر اهداف را بر عهده می‌گیرند. تحریک طالبان پاکستان عمدتاً در ایالت خیبر پشتونخوا فعال است، در حالی که اردوی آزادی‌بخش بلوچ و گروه‌های جدایی‌طلب قومی بلوچ متحد آن، حملات را در بلوچستان انجام می‌دهند. مقامات پاکستان بارها طالبان افغان را به پناه دادن به تندروان تحریک طالبان پاکستان متهم کرده‌اند و ادعا کرده‌اند که این گروه حملات خودرا در پاکستان از خاک افغانستان سازماندهی می‌کند. اما مقامات طالبان افغانستان این اتهامات را رد کرده و تاکید کرده‌اند که به هیچ گروهی اجازه نخواهند داد از خاک افغانستان علیه سایر کشورها استفاده کند. در تهیهٔ این گزارش از خبرگزاری‌های اسوشیتد پرس و فرانس پرس استفاده شده است.

گروه