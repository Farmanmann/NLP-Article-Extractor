نیوت گینگریچ، رییس پیشین مجلس نمایندگان کانگرس ایالات متحده، گفته است که افغان‌های همکار با امریکا شایان حمایت و رفتار ویژه بوده و به گفتۀ او،‌ نباید آنان در شرایط دشوار به حال خودشان رها شوند.

گینگریچ در مصاحبه با شبکۀ خبری سی‌بی‌اس گفت: "افغان‌هایی که در کنار امریکایی‌ها فعالانه جنگیدند، جان امریکایی‌ها را نجات دادند و در پیروزی علیه طالبان کمک کردند، به نظر من سزاوار سطح فوق‌العادۀ حمایت و رفتار‌اند."

این قانونگذار امریکایی به مارگریت برینن، مجری برنامۀ "رو در رو با ملت" در شبکۀ سی‌بی‌اس گفت: "زمانی‌که کسی به کلی متحد شما باشد و دوشادوش شما جان خود را به خطر اندازد، نباید آنان را رها کنید. این یک قاعدۀ به کلی روشن است."

دونالد ترمپ، رییس جمهور منتخب ایالات متحده، که قرار است به تاریخ ۲۰ جنوری سال روان قدرت را در ایالات متحده در دست گیرد، انتظار می‌رود رویکرد سختگیرانه‌ای را در خصوص مهاجرت به ایالات متحده در پیش گیرد.

به دلیل همین نگرانی، صدها نظامی پیشین و مقام‌های ارشد برحال و پیشین نظامی و ملکی ایالات متحده با ارسال نامه‌ای به دونالد ترمپ، رییس جمهور منتخب ایالات متحده و کانگرس این کشور خواستار تداوم برنامهٔ انتقال و اسکان مجدد افغان‌ها به امریکا شده اند.

نامهٔ صدها مقام برحال و پیشین نظامی و ملکی امریکا به ترمپ و کانگرس: به انتقال افغان‌ها به امریکا ادامه دهید

کانگرس ایالات متحده بیش از ۵۰ هزار ویزای ویژهٔ مهاجرت به ایالات متحده را برای افغان‌‌های همکار با نظامیان و حکومت ایالات متحده منظور کرده بود که انتظار می‌رود تمام این ویزه ها تا پایان تابستان سال روان صادر شده و به اتمام برسد.

بر اساس آمار وزارت خارجهٔ ایالات متحده، از زمان حاکم شدن طالبان بر افغانستان در اگست ۲۰۲۱ تا کنون، بیش از ۱۸۳ هزار افغان معروض به خطر، به شمول اعضای خانواده شان، به ایالات متحده منتقل و اسکان داده شده اند، اما هزاران افغان دیگر که درخواست‌های شان منظور شده است، در داخل افغانستان یا کشورهای دیگر منتظر دریافت ویزای ویژهٔ مهاجرت به ایالات متحده اند.

گروه