جو بایدن،‌ رییس جمهور ایالات متحده، روز دوشنبه ۱۳ جنوری (۲۴ جدی) پایان دادن طولانی‌ترین جنگ تاریخ این کشور را یکی از دستاوردهای برجستهٔ حکومت خود عنوان کرد و با دفاع از تصمیم جنجالی خروج از افغانستان، بر مزایای مالی، استراتژیک و تمرکز مجدد بر چالش‌های جهانی، به ویژه روسیه و چین،‌‌ تاکید کرد. بایدن که برای آخرین بار منحیث رییس جمهورامریکا دستاوردهای سیاست خارجی حکومت خود را در وزارت خارجه امریکا برجسته می‌کرد، با اشاره به خروج پر هرج‌ومرج نیروهای بین‌المللی از افغانستان گفت: "من نخستین رییس‌جمهور در چند دهه هستم که جنگ افغانستان را به جانشین خود واگذار نمی‌کنم." رییس جمهور بایدن گفت که هدف اصلی این جنگ در دورهٔ ریاست جمهوری براک اوباما، زمانی به دست آمد که اسامه بن لادن، رهبر شبکهٔ القاعده، در جریان یک عملیات ویژه در پاکستان کشته شد. بایدن با اشاره به کشتن بن لادن ‌ گفت: "زمانی که ما بن لادن را گرفتیم (از بین بردیم)، هدف اصلی جنگ به دست آمد. من معتقدم که تهدید اصلی القاعده در آینده دیگر از افغانستان منشا نخواهد گرفت، بلکه از مناطق دیگری خواهد بود." با وجود انتقاد‌های گسترده از نحوه خروج نیروهای بین‌المللی به رهبری ایالات متحده از افغانستان،‌ بایدن از این تصمیم جنجال‌برانگیز خود در آگست ۲۰۲۱ دفاع کرد. بایدن افزود:‌ "وقتی من به قدرت رسیدم، گزینه‌ای داشتم – اما دلیلی برای حفظ هزاران نظامی در افغانستان نمی‌دیدم. به نظر من، زمان آن رسیده بود که جنگ پایان یابد و نیروهای ما را به خانه بازگردانیم، و ما این کار را انجام دادیم." نحوه خروج نیروهای امریکایی از افغانستان که توام با هرج‌ومرج بود، سبب انتقاد‌های گسترده در داخل و خارج ایالات متحده شده است. بایدن ادعاهایی را رد کرد که پایان جنگ ممکن است به اتحادهای امریکا آسیب برساند یا تهدیدات تروریزم را افزایش دهد. بایدن گفت: "به یاد داشته باشید، منتقدان می‌گفتند اگر به جنگ پایان دهیم، به اتحادهای ما آسیب می‌رسد و تهدیداتی از سوی تروریزم خارجی از یک پناهگاه امن در افغانستان ایجاد خواهد شد. اما هیچ ‌کدام از اینها رخ نداده است. ایتلاف‌های ما همچنان قوی باقی مانده و ما از توانایی‌های خود برای حمله به افغانستان و سایر نقاط در مواقع ضروری استفاده کرده‌ایم." بایدن به عنوان مثال از کشته شدن ایمن الظواهری، رهبر القاعده و یکی از طراحان اصلی حملات ۱۱ سپتمبر ۲۰۲۱، در کابل اشاره کرد و تاکید کرد که این کار را بدون اعزام نیروهای بیشتر امریکایی انجام شد. نظامیان امریکایی به تاریخ ۳۱ جولای ۲۰۲۲ ایمن الظواهری، رهبر پیشین گروه القاعده را در اقامتگاهش در ساحهٔ شیرپور شهر کابل توسط حملۀ طیارهٔ بی‌سرنشین از بین بردند. اما گروه طالبان تا حالا کشته شدن رهبر القاعده را تایید کرده است. بایدن به فواید مالی و استراتژیک پایان جنگ نیز پرداخت و گفت: "روزانه صد‌ها میلیون دالر مصرف می‌شد. ما بیش از این، آن را انجام نمی‌دهیم." رییس جمهور ایالات متحده تاکید کرد که این تصمیم به امریکا امکان داده تا انرژی و منابع خود را به چالش‌های مهم‌تر، مانند رقابت با روسیه و چین، متمرکز کند. رییس جمهور امریکا افزود: "با پایان دادن به جنگ، ما توانسته‌ایم انرژی و منابع خود را بر روی چالش‌های فوری تر متمرکز کنیم. در مورد گفتگو‌های خود با شی و پوتین نمی‌توانم برایتان چیزی بگویم. دشمنان و رقبای ما، مانند روسیه و چین، هیچ چیز را بیشتر از این دوست نداشتند که ما را برای یک دهه دیگر در افغانستان گیر بی‌اندازند." رییس‌ جمهور به کسانی که در این جنگ خدمت کردند و قربانی دادند نیز ادای احترام کرد. بایدن گفت: "ما برای ۲۴۶۱ امریکایی که قربانی نهایی را در طولانی‌ترین جنگ تاریخ امریکا دادند، سوگواری می‌کنیم." در جنگ ۲۰ سالهٔ ایالات متحده در افغانستان، ۲۴۶۱ نظامی امریکایی کشته و ۲۰هزار و ۷۴۴ نفر دیگر آنان زخمی شدند. بایدن از کسانی که در داخل و خارج از حکومت امریکا برای کمک به اسکان مجدد هزاران خانواده افغان در ایالات متحده همکاری کردند، نیز قدردانی کرد و این تلاش را ادامه تعهد امریکا به متحدانش خواند.

رییس‌ جمهور ایالات متحده در جریان این سخنرانی خود همچنین در مورد مسایلی مانند تهاجم نظامی روسیه به اوکراین، جنگ در غزه و شرق میانه، تنش‌های با چین و ایران، تغییرات اقلیمی و تجارت بین‌المللی پرداخت. او به چالش‌های جهانی و راهکارهای ایالات متحده برای مقابله با این بحران‌ها اشاره کرد و بر نقش کشورش در حفظ امنیت جهانی و حمایت از دموکراسی‌ها تاکید کرد.

گروه