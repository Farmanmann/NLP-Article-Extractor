وزارت صحت عامۀ حکومت طالبان از آغاز پنجمین دور کمپاین فرعی واکسین پولیو (فلج کودکان) در ۱۱ ولایت افغانستان خبر داده و گفته است که این کارزار روز دوشنبه ۲۳ دسمبر (سوم جدی) آغاز شده و برای سه روز ادامه خواهد یافت.

شرافت زمان امرخیل، سخنگوی این وزارت، با فرستادن خبرنامه‌ای به رسانه‌ها گفت که قرار است در این کمپاین، حدود ۴.۸ میلیون کودک زیر سن پنج سال در حوزه‌های مرکز، جنوب، شرق، غرب و شمال شرق افغانستان واکسین دریافت کنند.

امرخیل افزود که این کمپاین به ویژه در ولایات، کابل، قندهار، هلمند، ارزگان، زابل، ننگرهار، کنر، لغمان، نورستان، هرات و کندز تطبیق خواهد شد.

در خبرنامه به نقل از جلال جلالی، سرپرست وزارت صحت عامۀ حکومت طالبان آمده که گفته است: "وزارت صحت عامه متعهد است که به همکاری شرکای کاری خود ویروس وحشی فلج کودکان را در افغانستان توقف دهد...ما تلاش می‌کنیم و کمپاین‌های واکسین پولیو و خدمات صحی را ادامه می دهیم تا به هدف ما که همانا محو کامل مرض پولیو در سراسر کشور می باشد، برسیم."

طالبان از عالمان دینی، بزرگان قومی و والدین کودکان خواسته اند تا واکسیناتوران را در این ولایات همکاری کنند. به گفتۀ وزارت صحت عامۀ حکومت طالبان، پولیو یک مرض ویروسی است که قابل درمان نیست و تنها توسط واکسین وقایه و محو می‌شود.

این در حالی است که چهارمین کمپاین واکسین پولیو به تاریخ ۲۵ نومبر (پنجم قوس) در ۱۱ ولایت افغانستان آغاز شد و به گفتۀ وزارت صحت حکومت طالبان، در آن کم ازکم، ۵.۳ میلیون کودک زیر سن پنج سال واکسین پولیو دریافت کردند.

ابتکار جهانی برای محو پولیو نیز گفته که قرار است کمپاین واکسین پولیو به هدف جلوگیری از افزایش موارد فلج کودکان در مناطق مختلف افغانستان آغاز شود.

این نهاد از همۀ والدین خواسته است تا برای جلوگیری از گسترش این ویروس، کودکان زیر سن پنج سال خود را واکسین کنند.

پیش از این، ابتکار جهانی برای محو پولیواز یک مورد جدید فلج اطفال در ولسوالی موسی‌قلعۀ ولایت هلمند گزارش داده بود.

به گفتۀ این نهاد، با ثبت این مورد جدید، شمار واقعات مثبت پولیو در سراسر افغانستان به ۲۳ واقعه رسید. در طول چند ماه اخیر، موارد مثبت فلج اطفال در برخی ولایات، به ویژه در جنوب افغانستان، به طور دوامدار در حال افزایش است.

افغانستان و پاکستان دو کشوری در جهان اند که هنوز هم بیماری پولیو از کودکان در آن قربانی می‌گیرد. پاکستان از ماه جنوری سال روان میلادی تا حالا ۶۳ مورد فلج کودکان را تایید کرده است.

گروه