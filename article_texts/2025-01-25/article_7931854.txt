ادارهٔ محو پولیو در پاکستان می‌گوید که با تایید یک مورد دیگر مثبت پولیو در این کشور، شمار کودکان مبتلا به این ویروس در سال ۲۰۲۴ میلادی به ۷۰ رسید.

این اداره در وبسایت‌اش نگاشته است که ادارهٔ ملی صحت به تاریخ نهم جنوری (۲۰ جدی) موجودیت ویروس پولیو را در معاینات خون یک کودک تایید کرد و چون خون کودک به تاریخ ۲۱ دسمبر سال گذشته به لابراتوار فرستاده شده بود، این مورد به سال ۲۰۲۴ تعلق می‌گیرد.

این در حالی است که در اواسط ماه دسمبر به استثنای ایالت بلوچستان در ۱۴۳ ولسوالی و در پایان همین ماه، در بلوچستان کمپاین هفت روزهٔ واکسیناسیون پولیو راه اندازای شد. مقامات پاکستانی گفته اند که در ماه فبروری سال جاری نیز کمپاین سراسری در این کشور راه اندازی خواهد شد.

از جملهٔ ۷۰ مورد در سال ۲۰۲۴ میلادی، ۲۷ آن در بلوچستان، ۲۱ در خیبرپشتونخوا، ۲۰ در سند و در ایالت پنجاب و شهر اسلام آباد، یک یک واقعهٔ پولیو ثبت شده بود.

افزایش سریع موارد پولیو در پاکستان سبب نگرانی کارمندان صحی شده است. در سال ۲۰۲۳ میلادی در این کشور تنها شش مورد مثبت پولیو ثبت شده بود که از آن میان چهار مورد در خیبرپشتونخوا و دو مورد در سند گزارش شده بود.

ابتکار جهانی برای محو پولیو در گزارش گفته است که در افغانستان در سال ۲۰۲۴ میلادی ۲۳ مورد پولیو گزارش شده بود. اکثر این موارد در ولایات هلمند و قندهار گزارش شده بود.

پاکستان و افغانستان در تمام جهان تنها کشورهای اند که پولیو هنوز هم از کودکان آن قربانی می‌گیرد.

گروه