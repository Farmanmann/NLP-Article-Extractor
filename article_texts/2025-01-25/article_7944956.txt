شورای ایالتی پنجاب در اقدام جدید، روز سه ‌شنبه، ۲۱ جنوری (۲ دلو) قانونی را تصویب کرد که بر اساس آن کاغذپران بازی در سراسر این ایالت به طور کامل ممنوع اعلام شد.

بر اساس این قانون، هر فردی که اقدام به ساخت یا کاغذپران بازی کند، با مجازات زندان و جریمه‌های سنگین مواجه خواهد شد.

این قانون در آستانه جشن سنتی "بسنت" تصویب شد، جشنی که معمولاً به مناسبت فرا رسیدن فصل بهار برگزار می‌شود و کاغذپران‌بازی یکی از سرگرمی‌های اصلی آن به شمار می‌رود.

پیش از این، در سال ۲۰۰۵، کاغذپران‌بازی در شهر لاهور، مرکز ایالت پنجاب، پس از مرگ ۱۱ نفر بر اثر بریدگی با تار شیشه‌ای ممنوع شده بود. این ممنوعیت بعدها به سایر شهرهای اطراف گسترش یافت و اکنون با تصویب قانون جدید، در تمام ایالت پنجاب اجرا خواهد شد.

تار کاغذ پران جان شش نفر را در هند گرفت

لایحه ممنوعیت کاغذپران بازی روز سه‌شنبه، توسط مجتبی شجاع‌الرحمان، نماینده حزب مسلم لیگ به شورای ایالتی پنجاب ارایه شد و با اکثریت آراء تصویب شد.

طبق این قانون، متخلفین ممکن است به پنج سال زندان و پرداخت دو میلیون روپیه پاکستانی جریمه نقدی محکوم شوند. همچنین، افرادی که اقدام به تولید کاغذپران و تارهای شیشه‌ای می‌کنند، با مجازات هفت سال زندان و پرداخت پنج میلیون روپیه پاکستان جریمه نقدی روبرو خواهند شد.

نماینده حزب مسلم لیگ تاکید کرد که تصویب این قانون برای حفاظت از جان افراد بی‌گناه ضروری بود.

جشنواره "بسنت" یا جشن باستانی رنگ زرد که قدمت چند صد ساله دارد، هر ساله در ایالت پنجاب پاکستان برگزار می‌شود ، جاییکه مردم این ایالت با به پرواز درآوردن کاغذپران‌ها، آمدن بهار و شکوفایی طبیعت را جشن می‌گیرند.

گروه