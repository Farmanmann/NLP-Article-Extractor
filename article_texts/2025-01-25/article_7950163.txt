فعالان محلی روز شنبه ۲۵ جنوری (ششم دلو) گفتند که شمار افرادی که در اثر حمله‌ طیاره بی سرنشین به یکی از آخرین شفاخانه‌های فعال در الفاشر، دارفور سودان، کشته شده‌اند، به ۶۷ نفر افزایش یافته است. کمیته مقاومت محلی که بخشی از شبکه هماهنگ‌کننده کمک‌های بشری در هنگام جنگ است،‌ پیش از این از قول منابع صحی گفته بود که در این حمله ۳۰ کشته شده است. یک منبع که نخواست نامش در گزارش ذکر شود،‌ به خبرگزاری فرانس پرس گفته، ۳۷ نفری که در حمله جمعه شب زخمی شده بودند، روز شنبه در اثر زخم‌های شدیدی که برداشته بودند، جان باختند.

به گفتهٔ این منبع، شماری دیگر افزاد زخمی هنوز هم زیر تداوی قرار دارند، اما در مورد شمار دقیق آنان جزییات ارایه نکرد. یک منبع که نخواست نامش در گزارش ذکر شود، به خبرگزاری فرانس پرس گفته است که بمباران شفاخانه سعودی جمعه شب به تخریب بخش حالت اضطراری ساختمان این شفاخانه شده است. تا حالامشخص نیست که کدام یک از طرف‌های درگیر در سودان این حمله را انجام داده است جنگ میان رهبر نظامی سودان، عبدالفتاح البرهان، و محمد حمدان داگالو، رهبر شبه نظامیان گروه واکنش حمایت سریع، پس از ماه‌ها تنش در مورد آیندهٔ‌ سیاسی و طرح ادغام نیروهای گروه واکنش حمایت سریع به اردوی ملی این کشور،‌ به تاریخ ۱۵ اپریل سال ۲۰۲۳ آغاز شد. درگیری‌های خونین سبب کشته شدن ده‌ها هزار نفر در سراسر سودان شده و بر اساس یک تخمین، شمار کشته شدگان این جنگ تا ۱۵۰ هزار نفر می‌رسد. بر اساس گزارش ملل متحد، این منازعۀ مسلحانه همچنین موجب شده تا ۱۰.۷ میلیون جمعیت آن کشور آواره شده و کم از کم دو میلیون نفر مجبور به ترک کشور شان شوند. ملل متحد، بحران در سودان را بدترین بحران جاری خوانده است. ملل متحد گفته است که پس از ۲۰ ماه جنگ، بیش از ۳۰ میلیون نفر در سودان که نیم آنها را کودکان تشکیل می‌دهند،‌ نیازمند کمک‌ها استند. این سازمان همچنین گفته است که، تقریباً ۲۶ میلیون نفر که اندکی بیش از نیم جمعیت سودان را تشکیل می‌دهند با سطح بلند ''ناامنی حاد غذایی'' مواجه‌اند. انتونی بلینکن، وزیر خارجهٔ پیشین ایالات متحده،‌ به تاریخ هفتم جنوری سال روان میلادی گفت که نیروهای حمایت سریع سودان در ساحهٔ دارفور آن کشور،‌ مرتکب "نسل‌کشی" شده‌ و تعزیرات را علیه رهبر این گروه شبه‌نظامی اعمال کرده است. بلینکن گفت که این تصمیم بر اساس معلوماتی اتخاذ شده است که نشان می‌دهد نیروهای حمایت سریع سودان، مردان و پسران را به طور"سیستماتیک" کشته و به زنان و دختران مربوط به گروه‌های خاص قومی تجاوز کرده‌اند. کنوانسیون ملل متحد در مورد جلوگیری و مجازات جنایت نسل‌کشی که پس از جنگ جهانی دوم به تصویب رسید "اعمالی را که با قصد نابود کردن کلی یا جزیی یک گروه ملی، قومی، نژادی یا مذهبی انجام می‌شود" نسل کشی خوانده است.

در تهیهٔ این گزارش از خبرگزاری فرانس پرس استفاده شده است.

گروه