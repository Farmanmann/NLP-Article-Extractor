وزیر خارجهٔ عربستان سعودی روز جمعه ۲۴ جنوری (پنجم دلو) گفت که دولت شاهی آن کشور تلاش می‌کند تا مقامات ادارهٔ جدید سوریه را در راستای لغو تعزیرات بین‌المللی کمک کند. فیصل بن فرحان آل سعود،‌ وزیر خارجهٔ عربستان سعودی، که پس از سقوط بشار اسد، رییس جمهور پیشین سوریه، وارد دمشق، پایتخت آن کشور،شد این موضوع را بیان کرد. احمد الشرع، رییس ادارهٔ موقت سوریه که رهبری گروه هیات تحریر شام را نیز بر عهده دارد، از وزیر خارجه استقبال کرد. الشرع همچنین به سرمایه‌گذاری کشور‌های حوزه خلیج در سوریه چشم دوخته است، کشوری که در نتیجه جنگ ۱۳ ساله ویران شده است. بن فرحان روز جمعه در یک کنفرانس مطبوعاتی مشترک با همتای سوری خود گفت کرد که عربستان سعودی در کنار سوریه ایستاده و بر "لزوم تسریع لغو و تعلیق تمامی تعزیرات" تاکید دارد. او همچنین افزود که عربستان "در حال دیالوگ فعال" با کشورهای ذیربط، از جمله ایالات متحده و اتحادیه اروپا، است و افزود که "ما پیام‌های مثبتی می شنویم. " پس از سرنگونی رژیم اسد،‌ واشنگتن پیش‌تر برخی از تعزیرات سوریه را کاهش داده بود و انتظار می‌رود اتحادیه اروپا نیز در نشست وزرای خارجه که قرار است روز دوشنبه ۲۷ جنوری برگزار ‌شود، این روند را دنبال کند. اسعد الشیبانی، وزیر خارجه سوریه، که در اوایل جنوری به ریاض، پایتخت عربستان سعودی، سفر کرده بود، گفته است که لغو تعزیرات "امکان باز شدن کانال‌های تازه برای سرمایه‌گذاری و تجارت، بازسازی زیرساخت‌ها و ایجاد فرصت‌های شغلی را فراهم خواهد کرد." آخرین دیدار بن فرحان در دمشق در ماه اپریل ۲۰۲۳ انجام شد، زمانی که او طی یک ملاقات تاریخی با بشار اسد، به بیش از یک دهه سردی روابط میان دو کشور پایان داد. ریاض نقش مهم و تعیین‌کننده‌ای در بازگشت حکومت اسد به اتحادیه عرب ایفا کرد. این بازگشت پس از آن صورت گرفت که عضویت سوریه در سال ۲۰۱۲، به دلیل سرکوب خشونت‌آمیز اعتراضات طرفدار دموکراسی توسط اسد که آغازگر جنگ داخلی بود، به حالت تعلیق درآمد. حالا رهبری جدید سوریه تلاش می‌کند تا به خاطر بازسازی و تقویت اقتصاد آن کشور،‌ سرمایه‌گذاری عربستان سعودی را جذب کند . وزیر خارجه عربستان سعودی به تاریخ ۱۲ جنوری نیز پس از ملاقات با دپلومات‌های ارشد اروپایی و شرق میانه، خواهان رفع تعزیرات وضع شده بر سوریه شد. وزیر خارجهٔ عربستان، پس از مذاکره با دپلومات‌هایی از ترکیه، فرانسه، اتحادیهٔ اروپا و ملل متحد در ریاض گفت: "ما بر اهمیت رفع تعزیرات یکجانبه و بین‌المللی وضع شده بر سوریه تاکید کردیم، زیرا ادامهٔ آن مانع آرمان‌های مردم سوریه برای دستیابی به توسعه و بازسازی می‌شود." احمد الشرع، رهبر جدید سوریه، که ایتلاف گروه‌های شورشی وی حکومت سوریه را سقوط داد، نیز بر رفع تعزیرات تاکید دارد. قدرت‌های غربی، به شمول ایالات متحده و اتحادیه اروپا، به خاطر سرکوبی ظالمانهٔ مظاهره کنندگان ضد حکومتی در سال ۲۰۱۱ که منجر به جنگ داخلی سوریه شد، بر دمشق تعزیرات وضع کردند. با آنهم، تعزیرات وضع شده از سوی ایالات متحده بر سوریه، به پیش از جنگ داخلی این کشور برمی‌گردد. واشنگتن در سال ۱۹۷۹ سوریه را منحیث دولت حامی تروریزم شناسایی کرد و در سال ۲۰۰۴ تعزیرات بیشتری را بر آن کشور وضع کرد. جنگ بیش از ۱۳ سال در سوریه، جان بیش از ۵۰۰ هزار نفر را گرفت، زیرساخت‌های این کشور را تخریب کرد و مردم آنرا در حالی زیر خط فقر قرار داد که میلیون ها نفر از خانه‌های خود فرار کرده و به کشور‌های دیگر از جمله کشورهای اروپایی پناه بردند. وزارت مالیهٔ ایالات متحده در اوایل ماه جنوری سال روان میلادی گفت که تعزیرات بر خدمات اساسی مانند انرژی و مراقبت‌های صحی سوریه را کاهش خواهد داد. اما مقامات در واشنگتن گفته اند که آنان پیش از رفع گستردهٔ تعزیرات می‌خواهند شاهد پیشرفت‌ها در این کشور باشند. کاجا کالس، دپلومات ارشد اتحادیهٔ اروپا، گفت که این اتحادیه زمانی روند رفع تعزیرات را آغاز خواهد کرد که حکومت جدید سوریه به سوی تشکیل یک حکومت همه شمولی که از اقلیت‌ها حفاظت کند، گام بردارد. در تهیهٔ این گزارش از خبرگزاری فرانس پرس کار گرفته شده است.

گروه