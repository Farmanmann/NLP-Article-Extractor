بر اساس گزارش‌ها،‌ مقامات طالبان در افغانستان توافق کرده‌اند تا دختران افغان تحصیلات عالی شان را در پاکستان ادامه بدهند، مشروط بر اینکه به محرم مرد آنان ویزهٔ پاکستان داده شود تا آنان را همراهی کنند. این موضوع در حالی افشا شده است که صدها محصل افغان روز شنبه در امتحان ورودی شرکت کردند تا برای تحصیلات درجه ماستری و دوکتورا در پوهنتون‌های پاکستان پذیرفته شوند. مقامات گزارش دادند که پناهجویان افغان مقیم پاکستان در مراکز تعیین‌شده در شهرهای پشاور و کویته حضور یافتند و انتظار می‌رود که محصلان در افغانستان طی روز‌های آینده به صورت آنلاین در امتحانات شرکت کنند. محمدصادق، فرستاده ویژه پاکستان در امور افغانستان، گفته است که نزدیک به ۲۱۰۰۰ داوطلب افغان، از جمله بیش از ۵۰۰۰ زن، درخواست‌های خود را برای دوره‌های تحصیلی تابستانی آینده ارایه کرده‌اند. دفتر او روز شنبه از "شرکت چشمگیر" دانش‌آموزان افغان در مراکز آزمون تعیین‌شده خبر داد، اما تعداد دقیق آنان را اعلام نکرد. کمیسیون تحصیلات عالی پاکستان امتحانات ورودی به دانشگاه‌های آن کشور را راه اندازی می‌کند و قرار است ۲۰۰۰ محصل افغانستان را بپذیرد که از این میان یک-سوم آنان را دختران تشکیل می‌دهند. یک مقام حکومت در اسلام‌آباد که نخواست نامش در گزارش ذکر شود،‌گفت که پاکستان از اداره طالبان "برای موافقت با اجازه دادن به نامزدهای زن موفق برای ادامه تحصیل، مشروط بر اینکه برای همراهی آنان، ویزه برای محرم آنها اعطا شود "، ابراز "قدردانی عمیق" کرده است.

این مقام همچنین گفته است که برای محارم این دختران ویزه صادر می‌شود تا طبق قوانین افغانستان برای ادامه تحصیل محصلین در موسسات تحصیلی پاکستان کمک شود. طالبان بلافاصله در مورد اظهارات پاکستان مبنی بر اینکه به دختران افغان اجازه خواهند داد تحصیلات عالی را در این کشور همسایه دنبال کنند، اظهار نظر نکرده‌اند. پاکستان در سال‌های قبل به هزاران محصل افغان بورسیه‌های تحصیلی فراهم می‌کرد و همه مصارف آنها را بر عهده می‌گرفت. اما پس از آنکه طالبان در آگست ۲۰۲۱ بار دیگر بر افغانستان مسلط شدند و تحصیل دختران پس از صنف ششم را ممنوع کردند، برنامه بورسیه تحصیلی برای محصلان دختر متوقف شد. طالبان همچنین زنان افغان را از سفر یا پرواز بدون محرم منع کرده‌اند. کمیسیون تحصیلات عالی در ویب‌سایت خود گفته است که برنامه بورسیه به منظور تقویت روابط قوی‌تر با افغانستان از طریق ارایه آموزش با کیفیت بالا به محصلان افغان در زمینه‌های مختلف از جمله طب، انجنیری، زراعت، مدیریت و علوم کمپیوتر طراحی شده است. امتحانات ورودی برای محصلان افغان در حالی برگزار می‌شود که تنش‌های میان پاکستان و گروه‌های مسلح ضد پاکستانی به دلیل ادعاهایی مبنی بر استفاده از خاک افغانستان برای حملات تروریستی افزایش یافته است. طالبان این ادعاها را به کرات رد کرده اند محمد صادق، فرستاده ویژه پاکستان در امور افغانستان، پس از آغاز به کار در ماه گذشته از افغانستان بازدید کرد و در آنجا گفتگوهای گسترده‌ای با رهبران طالبان در مورد راه‌های ثبات همکاری‌های سیاسی، امنیتی و تجاری دوجانبه داشت. او دیدارهای خود با مقامات کنونی افغانستان را مفید توصیف کرد، اما در مورد جزییاتی ارایه نکرد. صادق در جریان سخنرانی خود در گردهمایی نمایندگان جامعه مدنی و تجاری افغانستان و پاکستان در اسلام‌آباد، پایتخت آن کشور، در جریان هفتهٔ گذشته گفت که دو کشور برای کاهش تنش‌ها و تقویت روابط اقتصادی و تجاری همکاری نزدیکی دارند. او همچنین گفت که مقامات آن کشور تلاش دارند تا تا ارتباطات مردم دو کشور را از طریق همکاری در آموزش و سایر بخش‌ها تقویت کنند. طالبان پس از حاکم شدن دوباره بر افغانستان در اگست ۲۰۲۱، زنان و دختران را در آن کشور از آموزش به سویهٔ بالاتر از صنف ششم و کار در سازمان‌های دولتی و غیرحکومتی، سیر و سفر آزادانه، رفتن به پارک‌های عمومی، ورزشگاه‌ها، حمام‌های عمومی و آرایشگاه‌‌ها محروم کردند. با وجود انتقاد گسترده از رویکرد طالبان نسبت به زنان و دختران در افغانستان، این گروه مدعی است که حقوق زنان افغان را با درنظرداشت فرهنگ مردم افغانستان و نیز در چارچوب شریعت اسلام تامین کرده و نیز بحث زنان را "مساله داخلی" افغانستان خوانده اند.

گروه