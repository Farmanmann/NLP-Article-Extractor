پژوهشگران در دانشگاه بولدر ایالت کلورادو در ایالات متحده روش‌هایی را یافته اند که ممکن راه را برای تولید واکسین شگفت انگیز برای کسانی هموار کند که در صدد جلوگیری از چاقی استند.

این واکسین با بهره‌گیری از قدرت باکتریاهای مفید به افراد کمک می‌کند که وزن‌شان را زیر کنترول نگه‌دارند.

یافته‌های این پژوهش که به تازگی در ژورنال "مغز، رفتار و معافیت" نشر شده است، نشان می‌دهد که موش‌هایی که به بدن شان باکتریاهای موجود در شیر گاو و خاک زرق شده بود، در برابر افزایش وزن ناشی از مصرف غذاهای سرشار از چربی و قند مقاوم بودند.

کرستوفر لاوری، نویسندۀ ارشد این پروهش گفته است: "چیز قابل توجه در مورد این پژوهش این است که ما در این حیوانات شاهد جلوگیری کامل از افزایش وزن مرتبط با رژیم غذایی بودیم."

لاوری گفت: "این یافته نشان می‌دهد که معروض شدن با باکتریاهای مفید می‌تواند ما را در برابر برخی پیامدهای منفی صحی مرتبط با رژیم غذایی معمول غربی حفاظت کند."

لاوری گفته است که در ابتدا قصد تولید واکسین ضد چاقی را نداشت، اما یافته‌های پژوهش‌های دیگر در مورد مایکوبکتریوم واکی، باکتریای موجود در خاک و شیر، و تاثیر آن بر کاهش التهاب ناشی از استرس، وی را به بررسی واکسین ضد چاقی با استفاده از باکتریاهای خاک‌زی وا داشت.

در پژوهش جدید، لاوری و همکارانش بررسی کردند که آیا مایکوبکتریوم واکی می‌تواند با التهابات مغز و اضطراب ناشی از رژیم نامناسب غذایی هم مقابله کند یا نه.

در پژوهش جدید، لاوری و همکارانش به گروهی از موش‌های بالغ غذای سالم دادند و به گروه دیگر از این حیوانات برای مدت یک هفته غذاهای معادل برگر و چپس کچالو خورانده شد. همزمان با این، به نصف هر دو دسته از این موش‌ها، مایکوبکتریوم واکی تزریق شد.

در پایان این پژوهش دیده شد که موش‌هایی که با غذای ناسالم سرشار از چربی و قند چون برگر و چپس کچالو تغذیه شده بودند، ۱۶٪ بیشتر از موش‌های که غذای سالم خورده بودند، وزن گرفتند. در موش‌های تغذیه شده با غذاهای ناسالم، چربی در اطراف اعضای درون شکم و قفس سینه دیده شد، پدیده‌ای که بروز آن در انسان‌ها سبب بیماری قلب و شکر می‌شود.

اما موش‌های تغذیه شده با غذای ناسالم که به بدن شان مایکوبکتریوم واکی زرق شده بود، هیچ وزن اضافی نگرفته بودند و نیز در اطراف اعضای درون شکم و قفس سینۀ شان چربی دیده نشد.

این پژوهش تازه‌ترین شواهد را در مورد مزایای باکتریاهای مفید موسوم به "دوستان قدیمی" در دسترس قرار می‌دهد، باکتریاهایی که یکجا با انسان‌ها و همسو با جهان معاصر بشر متحول شده اند.

لاوری گفت که این باکتریاها "سیستم معافیتی بدن ما را تنظیم و التهاب‌های نامتناسب را سرکوب می‌کنند".

مفکورۀ واکسین ضد چاقی ممکن مانند یک "خیال علمی" به نظر برسد، اما تحقق آن یک تحول بزرگ و شگرف در دنیای طب خواهد بود.

با اینحال، برای دانستن چگونگی عملکرد مایکوبکتریوم واکی در جلوگیری از چاق شدن انسان‌ها و نیز اینکه این باکتریا سبب تاثیرات مشابه در انسان‌ها خواهد شد یا نه، به پژوهش بیشتری نیاز است.

دانشمندان خوشبین اند که این باکتریا از طریق کاهش التهاب، بهبود انساج سالم شحمی و تقویت میتابولیزم و تسریع سوخت و ساز بدن، در انسان‌ها نیز کارآیی خواهد داشت.

لاوری سفارش می‌کند که برای معروض شدن با این باکتریاها، هر فرد باید با طبیعت و فضای آزاد در تماس باشد، چه از طریق پیاده گردی در پارک و جنگل یا هم کارکردن در باغ و باغچۀ منزل. همچنین به گفتۀ وی خوردن مقادیر زیاد سبزیجات تازه، به دلیل داشتم مقادیر زیاد باکتریاهای مفید موجود در خاک، می‌تواند ممد باشد.

گروه