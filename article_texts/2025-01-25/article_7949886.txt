مجلس سنا کانگرس ایالات متحده روز جمعه ۲۴ جنوری (پنجم دلو) پیت هگست، یک افسر پیشین اردو و یکی از مجریان شبکه خبری فاکس را به صفت وزیر دفاع ایالات متحده تایید کرد.

سه سناتور جمهوری خواه علیه هگست رای دادند که منجر به یک تساوی ۵۰-۵۰ شد، اما جیمز دیوید ونس، معاون رییس جمهور به عنوان رییس سنا، رای تعیین کننده را به صندوق انداخت. این بار دوم در تاریخ امریکا است که یک معاون رییس جمهور باید در انتخاب یک وزیر کابینه رای بدهد.

دونالد ترمپ، رییس جمهور ایالات متحده، هنگام نامزدی هگست به پست وزارت دفاع گفت که او شخصی باهوش و دانش‌آموخته دانشگاه‌های پرینستون و هاروارد است که تمام عمرش را برای نظامیان و این کشور جنگیده است.

هگست ۴۴ سال عمر دارد و یک افسر پیشین کارد ملی اردوی امریکا است که تا این اواخر منحیث مجری در شبکه خبری فاکس کار می‌کرد.

حامیان هگست ادعا می‌کنند که خدمت وی در افغانستان و عراق به او این بینش را می‌دهد تا وزارت دفاع را بهتر از مقامات با تجربه‌تر که معمولاً برای این وظیفه در نظر گرفته می‌شوند، اداره کند.

در جریان تاییدی، سناتوران، فقدان تجربه کافی وی را برای رهبری یک ارگانی که حدود سه میلیون پرسونل دارد، نادیده گرفته و باوجود اتهامات از جمله سومدیریت مالی در یک سازمان غیر انتفاعی که قبلاً آنجا کار می‌کرد، نوشیدن بیش از حد الکول و اتهامات تجاوز جنسی به یک زن در کالیفورنیا به او رای دادند.

هگست در جریان جلسه تاییدی هفته گذشته در مورد انتقادات و اتهامات که با آنها روبرو است، گفت که یک "کمپاین هماهنگ شده افترا" علیه او وجود دارد و او "یک شخص کامل نیست، اما رستگاری‌اش واقعی است."

ترمپ که از وی حمایت می‌کند، روز جمعه به خبرنگاران گفت: "پیت یک مرد بسیار، بسیار خوب است."

گروه