سازمان عفو بین‌الملل از ادامۀ توقیف و حکم سه سال زندان به سید رحیم سعیدی، فلم‌ساز و تهیه‌کننده محتوای رسانه‌ای و مسوول یک کانال یوتیوب نگرانی کرده و از طالبان خواسته است که هرچه زودتر سعیدی را از بند رها کنند.

این سازمان ناوقت روز جمعه ۲۴ جنوری (پنجم دلو) با نشر گزارشی گفته است که سعیدی به تاریخ ۱۴ جولای سال گذشته توسط ادارۀ استخبارات طالبان در کابل بازداشت شد و تا کنون در زندان این گروه به سر می‌برد.

این سازمان افزوده است: "او (سید رحیم سعیدی) به سه سال حبس محکوم شده و در حال حاضر در زندان پلچرخی حبس خود را سپری می‌کند...سعیدی بسیار بیمار است و در حال حاضر از ناحیۀ ستون فقرات و پروستات رنج می‌برد. او به خدمات صحی به شمول ادویه در زندان دسترسی ندارد و در یک سلول انفرادی نگهداری می‌شود."

اخیراً مرکز خبرنگاران افغانستان و کمیته خبرنگاران معترض افغانستان خبر دادند که این فلم‌ساز با سید وارث سعیدی، گزارشگر و حسیب، تصویربردار کانال یوتیوب "انار" توسط استخبارات طالبان از ساحۀ خوشحال خان از مربوطات ناحیه پنجم شهر کابل بازداشت بودند.

سازمان عفو بین الملل در گزارش خود گفته است که سید رحیم سعیدی پس از بازداشت به ادارۀ ۴۰ ادارۀ استخبارات طالبان در کابل انتقال داده شده و در آنجا مورد بدرفتاری، شکنجه و حبس انفرادی قرار گرفته است.

در گزارش آمده که طالبان این فلم‌ساز و تهیه‌کنندۀ برنامه‌های تلویزیونی را از ادویه محروم کرده اند. سازمان عفو بین‌الملل گفته است: سعیدی باید فورا و بدون قید و شرط آزاد شود."

تا اکنون اداره استخبارات، مقام‌های وزارت اطلاعات و فرهنگ و سخنگویان حکومت طالبان دربارۀ بازداشت سعیدی و همکارانش چیزی نگفته اند.

سید رحیم سعیدی که طی بیش از ۲۰ سال گذشته در بخش سینما و رسانه کار کرده است، قبل از سقوط نظام جمهوریت در اگست ۲۰۲۱، در تلویزیون خصوصی آریانا در کابل به عنوان مدیر تولید کار می‌کرد، اما به گفتۀ مرکز خبرنگاران افغانستان او در اوایل سال گذشته میلادی مسوولیت کانال یوتیوب "انار" را که با حمایت مالی یک سرمایه‌گذار ایجاد شده، به عهده گرفت.

این رسانه انترنتی، علاوه بر برنامه‌های دینی و فرهنگی، برنامه‌ای سیر و سفر و معرفی مناطق و جاهای دیدنی افغانستان به ویژه کابل و حومۀ آن، را نشر می‌کند.

این در حالی است که نه تنها فشار طالبان بر رسانه‌های خصوصی کاهش نیافته است، بلکه نظارت بر محتوای کاری رسانه‌ها نیز افزایش یافته و اداره‌های استخبارات و امر به معروف طالبان به مداخله در برنامه‌ها و فعالیت‌های رسانه‌ای ادامه داده اند.

گزارش شش ماهه مرکز خبرنگاران افغانستان که هفته گذشته نشر شد، نشان می‌دهد که از جنوری تا ختم جون سال روان میلادی ۸۹ مورد نقض حقوق خبرنگاران و رسانه‌ها در ولایت‌های مختلف افغانستان ثبت شده است.

در این میان، ۶۰ مورد تهدید خبرنگاران و مسوولان رسانه‌ها و ۲۹ مورد بازداشت خبرنگاران شامل است.

طالبان که در ماه اگست ۲۰۲۱ بار دیگر بر افغانستان مسلط شدند، به طور مداوم خبرنگاران و رسانه‌ها را تحت فشار قرار داده و طی حدود سه سال گذشته، ده‌ها خبرنگار را زندانی کرده و نیز محاکم حکومت این گروه شماری از این خبرنگاران را به یک تا دو سال زندان محکوم کرده اند.

با توجه به اقدامات حکومت طالبان علیه رسانه‌ها، افغانستان در فهرست آزادی مطبوعات سازمان گزارشگران بدون مرز در سال ۲۰۲۴ از بین ۱۸۰ کشور در ردۀ ۱۷۸ قرار گرفته است، در حالی که در ۲۰۲۳ این کشور جایگاه ۱۵۲ را داشت.

گروه