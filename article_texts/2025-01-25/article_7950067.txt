در دومین دور تبادل گروگان‌های اسراییلی و زندانیان فلسطینی مقامات اسراییل روز شنبه ۲۵ جنوری (ششم دلو) گروه حماس چهار سرباز زن گروگان اسراییلی را از اسارت آزاد کرد و اسراییل نیز ۷۰ زندانی فلسطینی را از محابس آن کشور آزاد کرد. وزارت خارجهٔ اسراییل، در یک پیام ایکس خود از قول دفتر بنیامین نتنیاهو، صدراعظم آن کشور، نوشته است:‌ "اسراییل امروز چهار سرباز زن را که در گروگان سازمان تروریستی حماس بودند، دریافت کرد و در مقابل، طبق ترتیبی که تعیین شد، زندانیان امنیتی را آزاد خواهد کرد." وزارت خارجه اسراییل همچنین در این پیام گفته است:‌ بر اساس این توافق، اسراییل اجازه عبور ساکنان غزه به شمال نوار غزه را نخواهد داد تا زمانی که آزادی اربل یهود زن غیرنظامی که قرار بود امروز آزاد شود، فراهم شود."

نظامیان اسراییلی گفته‌اند که سربازان آزاد شده با والدین خود یکجا شدند و سپس توسط یک هلیکوپتر نظامی به شفاخانه منتقل شدند تا معاینات صحی آنان تکمیل شود. در همین حال،‌ رسانه‌های دولتی مصر گزارش دادند که ۷۰ زندانی فلسطینی، به ‌عنوان بخشی از توافق آتش‌بس غزه، پس از آزادی از اسراییل توسط بس وارد مصر شدند. به گفته القاهره نیوز، این زندانیان افرادی هستند که توسط اسراییل "اخراج" شده‌اند و برای درمان به شفاخانه‌ها مصر منتقل خواهند شد. بر اساس فهرست مقامات اسراییلی، بیش از ۲۳۰ زندانی فلسطینی، عمدتاً با محکومیت حبس ابد به اتهام حملات مرگبار به اسراییلی‌ها، در چارچوب این توافق آزاد شده و برای همیشه از سرزمین‌های فلسطینی اخراج خواهند شد. تصاویر منتشرشده نشان می‌دهد که برخی از زندانیان با لباس‌های ورزشی خاکستری رنگ از بس‌ها در گذرگاه رفح پیاده شدند. امین شومان، رییس کمیته امور زندانیان فلسطینی، گفته است که زندانیان اخراج شده پس از عبور از مصر، برای اقامت کشورهای "الجزایر، ترکیه یا تونس" را انتخاب خواهند کرد. یکی از زندانیان آزادشده، درحالی‌که از پنجره بس دست تکان می‌داد، گفت: "این یک احساس وصف‌ناپذیر است." این زندانیان که از زندان کتزیوت اسراییل به مصر منتقل شدند، بخشی از یک گروه ۲۰۰ نفری هستند که در ازای آزادی چهار گروگان اسراییلی توسط حماس آزاد شدند. مصر که در توافق آتش‌بس غزه نقش میانجی‌ را ایفا کرده است،‌ به تاریخ ۱۸ جنوری گفت که بر اساس این توافق، اسراییل قرار است در مرحلهٔ نخست بیش از ۱۸۹۰ زندانی فلسطینی را در مقابل آزادی ۳۳ گروگان اسراییلی از حبس آزاد کند. وزارت خارجهٔ مصر گفته است که تبادل زندانیان و گروگان‌ها در۴۲ روز مرحله نخست این توافق آتش‌بس صورت خواهد گرفت. این توافق آتش‌بس موقت به تاریخ ۱۹ جنوری عملی شود. قطر که در کنار مصر و ایالات متحده برای توافق آتش‌بس در نوار غزه نقش میانجی‌ را بازی می‌کند،‌ اعلام کرده بود که حماس قرار است ۳۳ گروگان اسراییلی را در جریان مرحله نخست این توافق از اسارت آزاد کند. این توافق شامل سه مرحله است که هر مرحله شش هفته را در بر می‌گیرد. در حالی که شرایط مربوط به مراحل دوم و سوم هنوز در حال مذاکره است، انتظار می‌رود در مرحله نخست توقف درگیری‌ها برقرار بماند، مشروط بر اینکه شش هفته فرصت برای نهایی‌سازی مرحله بعدی فراهم شود. در مرحله نخست ، نیروهای اسراییلی به تدریج از نوار غزه بیرون می‌شوند و گروگان‌های اسراییلی از بند حماس، در بدل رهایی زندانیان فلسطینی از زندان‌های اسراییل، رها می‌شوند. مذاکرات برای تطبیق مرحلۀ دوم آتش‌بس در روز شانزدهم مرحلۀ نخست آغاز شده و انتظار می‌‎رود که رهایی متباقی گروگان‌ها، آتش‌بس دایمی و در نهایت خروج کامل نیروهای اسراییلی از غزه شامل آن باشد. مرحلۀ سوم نیز برگرداندن اجساد کشته شدگان و بازسازی غزه زیر نظر قطر، مصر و ملل متحد را شامل می‌شود. جنگ در غزه پس از حملۀ هفتم اکتوبر ۲۰۲۳ حماس بر اسراییل آغاز شد که به گفتۀ مقام‌های اسراییلی، حماس در این حمله حدود ۱۲۰۰ نفر را کشته و کم و بیش ۲۵۰ نفر دیگر را گروگان گرفتند. شماری از گروگان‌ها در جریان آتش‌بس موقت نومبر ۲۰۲۳ از بند حماس رها شدند اما هنوز هم ۹۴ گروگان در بند این گروه است که به گفتۀ نظامیان اسراییلی گمان می‌رود که ۳۴ نفر آنان جان باخته باشند. نظامیان اسراییلی در انتقامجویی از حملات حماس، در بیش از ۱۵ ماه گذشته غزه را آماج حملات پیهم هوایی و زمینی قرار داده اند که به گفتۀ مقام‌های فلسطینی، تا اکنون بیش از ۴۶۷۰۰ نفر کشته برجا گذاشته و اکثر کشته شدگان غیرنظامیان، به ویژه زنان و کودکان، اند. در تهیهٔ این گزارش از خبرگزاری فرانس پرس کار گرفته شده است.

گروه