پولیس شهر ممبای هند روز یکشنبه ۱۹ جنوری (۳۰ جدی) گفت که یک مرد ۳۰ ساله را به ظن حمله بر سیف علی خان، ستاره معروف سینمای هند، بازداشت کرده است.

دیکشیت گیدام، یک مقام ارشد پولیس ممبای، گفت که فرد مظنون شهروند بنگله‌دیش است که به گونهٔ غیرقانونی وارد هند شده و نامش را از محمد شریف الاسلام به ویجی داس تغییر داده بود.

او گفت که از شواهد ابتدایی برمی‌آید که این مرد به قصد دزدی وارد منزل سیف علی خان شده بود.

گیدام اضافه کرد که شریف الاسلام در خارج از شهر ممبای بازداشت شد،‌ جایی که او از پنج یا شش ماه به اینسو زیست داشت.

حملهٔ هفتهٔ گذشته بر سیف علی خان، صنعت فلم‌سازی هند را تکان داده و نگرانی‌ها را در مورد ناامنی در شهر ممبای افزایش داده است.

مهاجمی که هفتهٔ گذشته وارد منزل سیف علی خان شد، او را شش بار با ضرب چاقو زخمی کرد. در جریان آن حمله، یک زنی که منحیث خدمه در منزل خان کار می‌کرد نیز زخمی شد.

داکتران پس از انجام عملیات گفتند که سیف علی خان صحت‌یاب خواهد شد.

سیف علی خان که تولید کنندهٔ فلم نیز است، در حدود ۷۰ فلم و سریال تلویزیونی نقش بازی کرده است.

سیف پسر منصور علی خان، کپتان پیشین تیم ملی کرکت هند، و شرمیلا تاگور، هنرپیشه سینمای بالیوود است.

گروه