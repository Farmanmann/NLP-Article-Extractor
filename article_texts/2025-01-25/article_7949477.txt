حماس روز جمعه ۲۴ جنوری (پنجم دلو) گفت که در دور دوم تبادله‌، چهار نظامی زن اسراییلی را که در حملهٔ هفتم اکتوبر ۲۰۲۳ به گروگان گرفته بودند، آزاد می‌کنند.

این تبادله که انتظار می‌رود روز شنبه انجام شود، پس از آزادی سه زن اسراییلی و ۹۰ زندانی فلسطینی در نخستین روز آتش‌بس در یکشنبه گذشته صورت می‌گیرد.

آتش‌بس در غزه به وساطت ایالات متحده،‌ مصر و قطر به تاریخ ۱۹ جنوری ۲۰۲۵ آغاز شد. بر اساس مفاد این آتش‌بس،‌ حماس ۳۳ گروگان را در مرحلهٔ نخست این توافق آزاد می‌کند. اسراییل نیز نزدیک به ۱۹۰۰ زندانی فلسطینی را از محابس آن کشور آزاد خواهد کرد.

براساس توافق آتش‌بس، سه گروگان زن در روز اول، چهار گروگان در روز هفتم و ۲۶ گروگان باقی مانده در جریان پنج هفته آینده برگردانده خواهند شد. در جریان هر تبادله، زندانیان فلسطینی نیز آزاد خواهند شد.

این توافق همچنین به هزاران فلسطینی که در طول جنگ از خانه‌های شان آواره شده‌اند،‌ فرصت برگشت به خانه‌های شان را فراهم می‌کند. اما بخش اعظم غزه به شمول خانه‌های فلسطینی‌ها در جریان این جنگ به طور کامل ویران شده‌اند.

دفتر بنیامین نتنیاهو، صدراعظم اسراییل، نیز تایید کرده است که فهرست اسامی گروگان‌هایی راکه قرار است آزاد شوند از میانجی‌گران دریافت کرده است.

ابو عبیده، سخنگوی القسام، شاخه نظامی گروه حماس در شبکهٔ تلگرام گفت: "به عنوان بخشی از معامله تبادله زندانیان، القسام تصمیم گرفت که فردا چهار سرباز زن را آزاد کند."

باسم نعیم، عضو ارشد دفتر سیاسی حماس مستقر در قطر، روز جمعه به خبرگزاری فرانس پرس گفت که فلسطینی‌هایی که به دلیل جنگ به جنوب غزه بیجا شده اند، باید بتوانند به دنبال آزادی این گروگان‌ها به شمال قلمرو ویران شده باز گردند.

او گفت: "یک کمیته مصری-قطری از اجرای این بخش از توافقنامه در محل نظارت خواهد کرد."

جنگ در غزه پس از حملۀ هفتم اکتوبر ۲۰۲۳ حماس بر اسراییل آغاز شد که به گفتۀ مقام‌های اسراییلی، حماس در این حمله حدود ۱۲۰۰ نفر را کشته و کم و بیش ۲۵۰ نفر دیگر را گروگان گرفتند.

شماری از گروگان‌ها در جریان آتش‌بس موقت نومبر ۲۰۲۳ از بند حماس رها شدند اما هنوز هم ۹۱ گروگان در بند این گروه است که به گفتۀ نظامیان اسراییلی گمان می‌رود که ۳۴ نفر آنان جان باخته باشند.

نظامیان اسراییلی در انتقامجویی از حملات حماس، در بیش از ۱۵ ماه گذشته غزه را آماج حملات پیهم هوایی و زمینی قرار داده اند که به گفتۀ مقام‌های فلسطینی، تا اکنون بیش از ۴۶۷۰۰ نفر کشته برجا گذاشته و اکثر کشته شدگان غیرنظامیان، به ویژه زنان و کودکان، اند.

گروه