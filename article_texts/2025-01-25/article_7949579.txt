سفیر اسراییل در ملل متحد روز جمعه ۲۴ جنوری (پنجم دلو) گفت که دفتر ملل متحد برای پناهندگان فلسطینی باید فعالیت خود را در بیت‌المقدس تا ۳۰ جنوری متوقف کند و تمام "محلات" خود را ترک کند.

باوجود نگرانی‌های بین المللی، قانونگذاران اسراییلی اخیراً قانونی را تصویب کردند که فعالیت این دفتر را در اسراییل و بیت المقدس منع می‌کند.

اسراییل دفتر ملل متحد برای پناهندگان فلسطینی را به همکاری با گروه حماس و دست داشتن در حمله هفتم اکتوبر بر اسراییل متهم کرده است.

دنی دنون، سفیر اسراییل در سازمان ملل،‌ در نامه‌ای به انتونی گوتیرش، منشی عمومی ملل متحد، گفته است که این اقدام در واکنش به تهدیدات جدی امنیت ملی ناشی از نفوذ گسترده حماس و دیگر گروه‌های تروریستی در میان کارمندان این ادراه و خودداری این اداره از رفع نگرانی‌های مطرح‌شده از سوی اسراییل اتخاذ شده است.

در نامه آمده است: " دفتر ملل متحد برای پناهندگان فلسطینی ملزم است تا عملیات خود را در بیت المقدس متوقف کند و تمام محلاتی را که در آن فعالیت می‌کند، تا ۳۰ جنوری ۲۰۲۵ تخلیه کند."

دنون گفته است که اسراییل به رعایت قوانین بین‌المللی متعهد و آماده است با سازمان ملل متحد و دیگر نهادهایی که تحت نفوذ سازمان‌های تروریستی قرار نگرفته‌اند، همکاری کند.

دفتر ملل متحد برای پناهندگان فلسطینی حدود سی هزار کارمند در اراضی اشغالی فلسطینی، لبنان، اردن و سوریه دارد که از جمله ۱۳ هزار آنان در غزه کار می‌کنند.

دفتر ملل متحد برای پناهندگان فلسطینی ستون فقرات عملیات بشردوستانه برای فلسطینی‌ها محسوب می‌شود. این اداره برای حدود شش میلیون پناهنده فلسطینی در غزه، کرانه غربی، لبنان، اردن و سوریه کمک می‌کند.

اسراییل همچنان قانونی را تصویب کرده است که بر اساس آن تماس مقامات اسراییلی با این اداره را منع می کند، اما پارلمان اسراییل این اداره را از فعالیت در غزه یا کرانه غربی اشغالی منع نکرده است.

فیلیپ لازارینی، رییس دفتر ملل متحد برای پناهندگان فلسطینی در اوایل این ماه گفت که این اداره قصد دارد تا در ساحات که می‌تواند فعالیت کند، باقی بماند و به ارایهٔ خدمات ادامه دهد.

اما افزود که داشتن "هیچ رابطهٔ عملیاتی" با اسراییل "محیط عملیاتی را حتی بیشتر چالش برانگیز می‌سازد."

ااسرائیل سال‌ها از دفتر ملل متحد برای پناهندگان فلسطینی انتقاد کرده و مدعی است که مراکزی که این دفتر اداره می‌کند، توسط حماس برای فعالیت‌های تروریستی مورد استفاده قرار می‌گیرند و برنامه‌های درسی ضد اسراییلی را ترویج می‌کنند، ادعای که این دفتر همواره آن را رد کرده است.

گروه