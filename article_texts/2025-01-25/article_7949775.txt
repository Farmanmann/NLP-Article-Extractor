ایالات متحده، روز جمعه ۲۴ جنوری (پنجم دلو) تقریباً تمام کمک‌های خارجی خود را به استثنای بودجه اضطراری برای غذا و بودجه نظامی به اسراییل و مصر را متوقف کرد.

مارکو ربیو، وزیر خارجهٔ ایالات متحده، در یادداشتی به کارمندان وزارت خارجه تاکید کرده است: "هیچ بودجهٔ جدیدی برای کمک‌های تازه یا تمدید کمک‌های موجود نباید اختصاص داده شود، مگر اینکه هر کمک یا تمدید پیشنهادی مورد بررسی و تایید قرار گیرد."

بر اساس این یادداشت وزارت خارجه، تصمیم‌گیری درباره ادامه، تغییر یا توقف این برنامه‌ها در ۸۵ روز آینده و پس از بازنگری توسط وزیر خارجه انجام خواهد شد. در این مدت، وزارت خارجه می‌تواند معافیت‌هایی را صادر کند.

دونالد ترمپ در نخستین روز کاری خود به عنوان رئیس‌جمهور ایالات متحده، دستور توقف موقت ۹۰ روزه کمک‌های توسعه‌ای خارجی را صادر کرد. این تصمیم به منظور بازنگری در کارایی این کمک‌ها و هماهنگی آن‌ها با سیاست‌های خارجی حکومت او اتخاذ شد.

در یادداشت وزارت خارجه که به منظور توجیه منجمد کردن این کمک‌ها منتشر شده، آمده است که برای ادارهٔ جدید امکان‌پذیر نیست تا ارزیابی کند که آیا تعهدات موجود کمک‌های خارجی "تکرار نشده اند، موثر اند و با پالیسی خارجی رییس جمهور ترامپ مطابقت دارند یا خیر."

این دستور فراگیر تمام کمک‌های توسعه‌ای و نظامی ایالات متحده به سایر کشورها، از جمله اوکراین را متاثر می‌سازد.

جوبایدن، رییس جمهور پیشین امریکا، از زمان آغاز تهاجم نظامی روسیه بر اوکراین میلیاردها دالر کمک‌های نظامی را غرض دفع تهاجم روسیه به کیف فراهم کرده است.

ایالات متحده از مدت‌ها بدین‌سو بزرگترین اهدا کننده جهانی از نظر مالی بوده است. به گفته سازمان همکاری و توسعه اقتصادی، ایالات متحده در سال ۲۰۲۳ بیش از ۶۴ میلیارد دالر کمک توسعه‌ای به کشورهای دیگر ارایه کرده است.

موسسهٔ کمک رسان آکسفام گفته است که ترمپ یک رسم دیرینهٔ ایالات متحده برای کمک‌های خارجی رها می‌کند.

ابی مکسمن، رییس آکسفام امریکا، در بیانیه‌ای گفت: "کمک های بشردوستانه و توسعه‌ای تنها حدود یک درصد بودجه فدرال را تشکیل می‌دهد؛ این کمک‌ها زندگی‌ها را نجات می‌دهد، با بیماری‌ها مبارزه می‌کند، میلیون ها کودک را آموزش می‌دهد و فقر را کاهش می دهد."

او گفت: "تعلیق و در نهایت قطع بسیاری از این برنامه‌ها می‌تواند پیامدهای زندگی یا مرگ را برای کودکان و خانواده های بی شماری که در بحران زندگی می‌کنند داشته باشد."

امداد جهانی، یک گروه بشردوستانه مسیحی، از دولت ترمپ خواست تا جریان کمک‌های حیاتی بشمول کمک رسانی به حوادث طبیعی را متوقف نسازد.

لانری ویلیمز-ایدون، معاون ارشد برنامه‌های بین المللی این گروه گفت: "ما می‌خواهیم که بررسی کمک‌های توسعه‌ای خارجی به سرعت انجام شود و منجر به اولویت بندی مداوم سرمایه گذاری هایی شود که زندگی ها را نجات و بحران‌های بشری را کاهش می‌دهد."

گروه