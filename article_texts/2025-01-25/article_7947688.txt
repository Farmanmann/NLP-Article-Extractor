فدراسیون ملی پرورش اندام افغانستان روز پنجشنیه ۲۳ جنوری (چهارم دلو) از درگذشت علی رضا آساهی قهرمان دو مرتبه‌ای پرورش اندام جهان خبر داد.

فدراسیون پرورش اندام دلیل مرگ آقای آساهی را اعلام نکرده، اما گفته می‌شود که دلیل مرگ آساهی سکته قلبی بوده است.

این فدراسیون در صفحه فیسبوکش نگاشته است: "خانواده پرورش‌اندام امروز در سوگ قهرمان جهان علی‌رضا آساهی داغدار شد".

آساهی سال گذشته و در پی کسب قهرمانی جهانی در مصاحبه با صدای امریکا گفت که یکی از آرزوهایش این بود که پرچم افغانستان را به صفت قهرمان جهانی به دوش بکشد.

این قهرمان افغان در این مصاحبه از فقر و تنگدستی ورزشکاران افغان شکایت کرده و خواستار جلب توجه مسوولان به ورزش و ورزشکاران شده بود.

علی‌رضا آساهی در سال‌های ۲۰۲۳ و ۲۰۲۴ پشت سر هم توانست که مدال طلا را در رشته پرورش‌اندام و در کتگوری پیشکسوتان در مسابقات جهانی این رشته به‌دست بیاورد.

آساهی در هنر رزمی کاراته الی کمربند سیاه کار کرده و بعد از آن به رشته پرورش‌اندام رو آورد و موفقیت‌های چشم‌گیری را در سه سال اخیر عمرش کسب کرد.

گروه